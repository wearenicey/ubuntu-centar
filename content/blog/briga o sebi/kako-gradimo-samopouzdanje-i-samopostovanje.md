---
title: Kako gradimo samopouzdanje i samopoštovanje
category: briga-o-sebi
# ovo je i meta desc
excerpt: Od rođenja pa tokom odrastanja dobijali smo niz poruka o vrednostima, moralnim načelima, drugim ljudima, svetu i načinima uklapanja u svet.
created: 2022-06-24
date: 2022.06.24
image: kako-gradimo-samopouzdanje-i-samopostovanje.jpg
imageTwo:
  path: /kako-gradimo-samopouzdanje-i-samopostovanje.jpg
  alt: "samopouzdanje i samopoštovanje"
image_caption: Photo by Josh Spires on Unsplash
author: author1
featured: false
pocetna: false
path: kako-gradimo-samopouzdanje-i-samopostovanje
name: Aloo
metaDesc: "Tekst o psihološkom aspektu prihvatanja sebe onakvima kakvi jesmo, kako da se odviknemo od izgovora i ZAŠTO možda nismo samouvereni i uspešni. Naučite da se osećate dobro u svom životu tako što ćete početi od ljubavi prema sebi."
---

Od rođenja pa tokom odrastanja dobijali smo niz poruka o vrednostima, moralnim
načelima, drugim ljudima, svetu i načinima uklapanja u svet. Još na najranijem uzrastu, pod
dejstvom roditeljskih poruka, doneli smo odluke, koje su se u odraslom dobu čvrsto
utemeljile u našu ličnost. Međutim, svako dete je jedinstveno, pa tako ista poruka ne mora
ostaviti isti efekat. Možda ste u porodici bili najstariji od braće i sestara, pa se podrazumevalo
ili su od vas zahtevali, da veći deo vremena brinete o braći i sestrama. Kritikujući glas roditelja,
utišao bi vaše negodovanje, a vaša odluka izgledala bi ovako „Biću dobra i poslušna, jer će
tako roditelji biti zadovoljni“. Ukoliko ste u takvim situacijama dobijali pohvale za takvo
ponašanje, to je dodatno uticalo na važnost odluke, jer je potreba da budemo primećeni i
pohvaljeni, prisutna od najranijeg uzrasta. Važno je istaći, da su u najvećem broju slučajeva
roditeljske poruke ka nama bile usmerene iz ljubavi i iz najbolje namere. Često je to bilo
najbolje što su u tom trenutku umeli da nam pruže. To je u redu, posebno ako imamo u vidu
vaspitne i kulturološke obrasce koji su njima u detinjstvu ponuđeni. Tada dobijamo
kompleksniju sliku, koja neće modifikovati naša iracionalna uverenja, ali će biti dobra polazna
tačka za prihvatanje nesavršenosti naših roditelja.

## Samopoštovanje

Poruke koje smo dobijali od bližnjih ljudi, uticale su na naše samopoštovanje i
samopouzdanje. Samopoštovanje predstavlja sliku o sopstvenoj vrednosti, a važno nam je jer
pozitivnom slikom o našoj ličnosti, uvažavamo i ličnost drugih ljudi. Istraživanja pokazuju da
na formiranje samopoštovanja u značajnoj meri utiče uvažavanje mišljenja deteta i pružanje
mogućnosti da stvari radi na sopstveni način. Za jačanje samopoštovanja deteta, važne su
pohvale roditelja, jer iz pohvala deca crpe pozitivnu sliku o sebi. Pa tako, u gore navedenom
primeru, devojčica koja je donela odluku da će biti dobra i poslušna, jer će ljudi oko nje biti
zadovoljni, može osećati odgovornost za tuđe potrebe i osećanja. Sa druge strane, svoje
potrebe stavlja na drugo mesto, što dalje vodi u deprivaciju zadovoljstva i negativnu sliku o
ličnoj vrednosti. Rečnikom Transakcione analize, ovakva situacija stvara plodno tlo za razvijanje drajvera Udovolji drugima. U praksi aktiviranje ovog drajvera dovodi do ostvarivanja
doživljaja lične vrednosti.

## Samopouzdanje

Samopouzdanje je drugi segment doživljaja naše ličnosti. Predstavlja pozitivan
doživljaj sebe i svojih potencijala. Ogleda se kroz realno opažanje sposobnosti i veština, bez
uslovljavanja lične vrednosti. Na primeru iz teksta, uslovljavanje vrednosti bi zvučalo ovako
„Vredim samo ako brinem o drugima“. Značajno je istaći da se ljudi ne rađaju sa
samopouzdanjem, već ga formiraju pod uticajem onoga za šta smo ohrabreni u detinjstvu i šta
nam je dozvoljeno da postanemo. U slučaju da ste imali lošiju startnu poziciju, i niste bili
izloženi ovakvim porukama, ohrabrujem vas da sada istražite ovo polje jer su dobrobiti
višestruke: vera u uspeh, jasno izražavanje mišljenja, jača psihološka otpornost na stres, bolje
raspoloženje i kvalitetniji međuljudski odnosi.

**Početak promene**

Rad na samopouzdanju je proces i zahteva višegodišnji, a katkad i celoživotni rad, ali nemojte
da vas to obeshrabri, a u nastavku su predlozi kako da pojačate veru u sebe i sopstvene
kapacitete, i započnete promenu:
- Preuzmite odgovornost – imate izbor da donosite odluke. Ne krivite druge za greške
koje su vam se desile.
- Preispitajte svoje ciljeve i želje – važno je da sebi odgovorite, da li to želite da ostvarite
zbog sebe ili zbog drugih?
- Živite ovde i sada – ako birate da živite u prošlosti – stagnirate. Ako „predviđate
budućnost“ i živite za vreme koje treba da se desi, udaljavate se od sebe i vaših
trenutnih, autentičnih potreba.
- Ohrabrujte sebe – podržite sebe u novim aktivnostima i verujte u svoje mogućnosti.
- Ne poredite se sa drugima – vašu vrednost ne određuju postignuća drugih ljudi.
- Negujte sebe i volite sebe, jer čovek koji voli sebe u stanju je da voli i druge ljude.

Sandra Malović Likić

