---
title: Sezonska depresija
category: depresija
# ovo je i meta desc
excerpt: Moje višegodišnje iskustvo u radu s klijentima govori mi da su s oblacima i kišom osetni neraspoloženje kod ljudi... 
created: 2021-12-02
date: 2021.12.02
image: sezonska-depresija.jpg
imageTwo:
  path: /sezonska-depresija.jpg
  alt: "sezonska depresija"
image_caption: Photo by Josh Spires on Unsplash
author: author1
featured: false
pocetna: false
path: sezonska-depresija
name: Aloo
metaDesc: "Sezonska depresija kao fenomen koji se povremeno ispoljava"
---

Početak je decembra, u jesen smo već duboko zagazili, a i zima je na pomolu. Moje višegodišnje iskustvo u radu s klijentima govori mi da su s oblacima i kišom osetni neraspoloženje kod ljudi, pojačana anksioznost i strahovi, a naročito u doba pandemije koju trenutno proživljavamo. Možda ste nekada čuli od vama bliskih ljudi, a moguće i sami izgovorili, rečenice poput: "oblačno vreme loše utiče na mene", kako neko nije zimski tip ili kako je osoba meteoropata. Iza svih ovih i sličnih rečenica, često se krije sezonska depresija a da sama osoba nije svesna ozbiljnosti problema, već to smatra normalnim osećanjem u ovo doba godine.

## Šta je depresija?

Kako bismo razlikovali sezonsku depresiju od depresije, najpre bih pojasnila i definisala kako izgleda kad neko ima dijagnozu [depresije](/blog/depresija/depresivna-anskiozna-stanja-danas-licna-zapazanja/). Važno je istaći da je potrebno da osoba ima depresivno raspoloženje, gubitak interesovanja i zadovoljstva kao i smanjenu energiju svaki dan, tokom većeg dela dana i to minimum dve nedelje, uglavnom bez jasnog stresogenog uzroka. Karakteristično je i da osoba ima poremećaj spavanja kao i pesimistično razmišljanje, nesposobnost za uživanje, odsustvo radosti i veselosti, lošu koncentraciju.

## Sezonska depresija

Kada se priča o sezonskoj depresiji, ljudima prvo pada na pamet zimski period, kišni i tmurni dani, hladno vreme. Međutim postoje i osobe koje pate od sezonske letnje depresije koja nastaje krajem proleća, početkom leta i završava se u jesen, ali ona je znatno ređa. U većini slučajeva počinje krajem jeseni i početkom zime, da bi do poboljšanja došlo tokom proleća i leta. Dakle, sezonska depresija je vrsta depresije sa izmenama raspoloženja koja ima sezonski karakter i javlja se u određenom delu godišnjeg doba. Ukoliko se sezonska depresija ne prepozna na vreme, može znatno uticati na naše mentalno zdravlje i kvalitet života.

Smatra se da kraći dani i oblačno vreme utiče na sve ljude, na neke više na neke manje. Javlja se sniženje raspoloženja, razdražljivost i osećaj umora. Nivo aktivnosti se smanjuje i postoji sve veća potreba da vreme provodimo u krevetu. Međutim, ukoliko dolazi do promena u kvalitetu svakodnevnog života – poremećaja u ličnom, porodičnom i profesionalnom funkcionisanju, govorimo o sezonskom afektivnom poremećaju, odnosno sezonskoj depresiji. Ona se javlja u 4–10 procenata slučajeva i češća je kod žena i mlađih osoba. Njena učestalost je veća i kod osoba koje su nekad u životu bolovale ili imaju rođake koji boluju od neke forme depresivnog poremećaja.

Verovatno se pitate koji je razlog da danas sve veći broj ljudi ima problem sa sezonskom depresijom, kao i koji su njeni uzroci i kako je lečiti i prevazići. Naime, glavni krivac za ovaj poremećaj je manjak serotonina (&quot;hormona sreće&quot;, neurotransmitera koji pomaže u regulaciji raspoloženja), izazvan nedostatkom sunčeve svetlosti tokom jesenjeg i zimskog perioda. Takođe, veliku ulogu ima i višak melatonina (hormona koji reguliše san) koji se proizvodi tokom noći kako bi pospešio san, a čije se lučenje tokom dana zaustavlja kako bi se sprečio osećaj umora. Kako su noći tokom jesenjih i zimskih meseci duge, jasno je i zašto se ovaj hormon luči u većoj količini, a sa njim dolazi i sezonska depresija.

## Kako prepoznati sezonsku depresiju?

Ako se u isto vreme tokom svake uzastopne godine javljaju simptomi afektivnog poremećaja, pomišljamo na sezonsku depresiju. Pored tipičnih simptoma koji se javljaju kod depresivnih poremećaja, a koje sam navela na početku, simptomi koji su specifični za zimsku depresiju su: razdražljivost, osećanje umora i manjak energije, osećaj težine u rukama i nogama, velika potreba za snom i boravkom u krevetu, povećana potreba za hranom, a naročito za slatkišima, dobijanje na telesnoj masi, kao i povećana osetljivost na postupke drugih ljudi.

## Koji je pravi trenutak da se traži pomoć?

Veoma je važno da osoba sama ne postavlja dijagnozu. Kada smetnje utiču na kvalitet svakodnevnih ličnih, radnih i profesionalnih aktivnosti, kada je narušena socijalna komunikacija i kada osoba ima osećaj da trpi zbog smetnji i tegoba koje oseća, pravo je vreme da potraži stručnu pomoć.

## Šta može da pomogne?

- Boravite u prirodi što više možete. Ako nemate u blizini šumu, može pomoći i najbliži park.
- Rad na promeni negativnog pogleda na sebe, druge i svet.
- Fizička aktivnost koja ne mora nužno da bude odlazak u teretanu i neki sport (npr. sređivanje stana, brza šetnja, šetnja sa društvom i slično).
- Razgovor sa prijateljima na omiljenom mestu – izađite iz kuće.
- Razgovor sa stručnom osobom. Ako ništa što ste do sada probali ne daje rezultate, razmislite o tome da porazgovarate sa stručnom osobom koja će vam pomoći da lakše dočekate lepo vreme.

Pojava sezonske depresije je veoma česta. Ako svemu ovome dodamo i novonastalo stanje pandemije, kada smo u strahu da funkcionišemo po nekim prethodnim navikama, i smanjujemo socijalne kontakte, usudila bih se reći da je očekivano da pored pandemije COVID-19 imamo i &quot;pandemiju&quot; sezonske depresije, ali i mnogih drugih mentalnih oboljenja.

## Naša briga o sebi

Briga o sebi kao i nega sebe jeste od velike pomoći kada kreće sezona kiša i zimski period. Pobrinite se za sebe tako što ćete uz neki vaš omiljeni topli napitak ispod ćebeta, pogledati film ili seriju, pročitati knjigu ili samo biti u društvu drage osobe ili ljubimca. Ono što još možemo sami i sigurno će pozitivno uticati na raspoloženje i energiju, jeste da dosta vremena provodimo napolju, naročito po danu. Svež vazduh i prirodna svetlost uvek imaju pozitivan uticaj na organizam. Fizička aktivnost i izbalansirana ishrana dokazano imaju pozitivan uticaj na raspoloženje, san i celokupno zdravlje. Svakako, ukoliko i pored svih saveta, imate osećaj sniženog raspoloženja, osećaj da vas ne ispunjavaju situacije koje tokom leta jesu i da se to ponavlja već drugu (ili više) jesen/i (zime) zaredom, vrlo je verovatno da imate sezonsku depresiju, te razgovor sa psihologom ili psihoterapeutom može biti od izuzetne važnosti.


Ivana Zeljković