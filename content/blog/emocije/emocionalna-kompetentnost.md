---
title: Emocionalna kompetentnost
category: emocije
# ovo je i meta desc
excerpt: Često nesvesno, kao ljudi koji teže da izbegnu bol, pribegavamo potiskivanju emocija ili bežanju ka manje neprijatnim mislima
created: 2022-08-12
date: 2022.08.12
image: emocionalna-kompetentnost.jpg
imageTwo:
  path: /emocionalna-kompetentnost.jpg
  alt: "Emocionalna kompetentnost"
image_caption: Photo by Josh Spires on Unsplash
author: author1
featured: false
pocetna: false
path: emocionalna-kompetentnost
name: Aloo
metaDesc: "Često nesvesno, kao ljudi koji teže da izbegnu bol, pribegavamo potiskivanju emocija ili bežanju ka manje neprijatnim mislima"
---

Koliko često zastanete i upitate se:

-   Kako se osećam?
-   Šta mislim o situaciji u kojoj se nalazim?
-   Šta mi je potrebno?

Kada bolje razmislimo, odgovor je i ne baš tako često -- a da biste
razumeli sebe, svoje ponašanje, emocije i razmišljanje ovaj trenutak
pauze i fokusa na sebe mora da se desi, neophodan je.

Taj trenutak ume da bude bolan, posebno ako su razmišljanja uporna,
emocije burne, a katkad čak i nepoznate, pa nas sve to vodi u stanje
zbunjenosti. Zbog toga, često nesvesno, kao ljudi koji teže da izbegnu
bol, pribegavamo potiskivanju emocija ili bežanju ka manje neprijatnim
mislima ili veštački izazivamo stanje prijatnosti -- prejedanjem,
konzumacijom alkohola ili droga. Možemo i da negiramo da imamo intezivne
emocije ili da koristimo razne odbrambene mehanizme, ali i da osetimo
fizičke simptome, da se razbolimo.

Iako je istina u nama i dobro znamo kad "nešto ne štima" ovakve
stresne situacije će se ponavljati, jer su u pitanju naučeni obrasci
ponašanja, i čak i kad primetimo da nešto ne funckioniše najbolje, treba
nam vremena da napravimo promenu. Međutim, ako ovakvi obrasci
nastavljaju da budu aktuelni, naše odluke i ponašanja neće biti
autentične i sam kvalitet života će biti smanjen. Iako spolja možemo
delovati zadovoljno, ukoliko naše potrebe nisu zadovoljene, pored toga
što smo hronično nezadovoljni, mi nismo "svoji" i ne koristimo
potencijal i snagu koju imamo.

Za razliku od toga, svaki puta kada preispitamo sopstveno ponašanje i
osećanja, kada se suočimo sa određenom neprijatnošću, pa makar i na par
sekundi, kada joj dopustimo da probije u našu svest -- primetimo je i
uvažimo, doprineli smo porastu emocionalne kompetetnosti. Sam razvoj
emocionalne kompetetnosti je proces koji traje, ali koji, svojom
aktivnošću, usmeravamo ka zadovoljenju potreba i postizanju ciljeva koji
su nam važni.

Gabor Mate navodi da emocionalna kompetentnost zahteva:

-   sposobnost da osećamo svoje emocije tako da smo svesni kada
    doživljavamo stres;

-   sposobnost da svoje emocije izrazimo efektivno i stoga da nametnemo
    svoje potrebe i održimo integritet svojih emocionalnih granica;

-   mogućnost da razlučimo između psiholoških reakcija koje su bitne za
    trenutnu situaciju i onih koje predstavljaju talog iz prošlosti. Ono
    što želimo i zahtevamo od sveta mora da bude u skladu sa našim
    trenutnim potrebama, a ne nesvesnim nezadovoljenim potrebama iz
    detinjstva. Ako su razlike između prošlosti i sadašnjosti zamagljene
    mi ćemo percipirati gubitak ili pretnju gubitka i tamo gde oni ne
    postoje.

-   svest o onim istinskim potrebama koje je neophodno zadovoljiti, a ne
    njihovo potiskivanje kako bismo dobili odobrenje drugih i njihovo
    prihvatanje.

Kada je reč o tome kako izrażavamo naše emocije treba imati na umu da
ponašanje nije isto što i emocija. Ako osećamo intezivnu ljutnju mi
možemo na razne načine da je ispoljimo ili ne ispoljimo. U situaciji
jake ljutnje na šefa izrazićemo neslaganje, ali ipak nećemo vikati.
Ukoliko izađemo iz konflikta nezadovoljni regulisaćemo ljutnju fizičkom
aktivnošću ili na neki drugi adekvatan način. A nakon toga razmisliti o
našim potrebama i emocijama. Kao i podizanje svesti o tome šta osećamo,
i ponaśanje se vežba kroz iskustvo.

## Često dobijam pitanje : kako da znam da li reagujem u skladu sa situacijom?

I zaista je teško odgovoriti na njega. Vrlo često nismo svesni svojih
uverenja o svetu, drugima i sebi, i još češće nismo svesni uticaja tih
uverenja, ali i njihove netačnosti. Možemo da verujemo da neka osoba ne
bi bila sa nama u partnerskom odnosu jer nismo dovoljno dobri za nju --
i tada je naše sržno uverenje *Ja ne vredim,* čega mi nismo svesni. Te
potom, čak iako ta osoba pokazuje interesovanje za nas, naše uverenje
blokira tu ideju, pa kada se ukaže prilika, mi na tu zainteresovanost ne
odgovorimo ili odgovorimo odbijanjem, strahom ili povlačenjem.

Dakle, otkrivanje odgovora na ovo pitanje je proces, i zahteva bavljenje
obrascima, navikama i emocijama, podrazumeva dokučivanje autentičnih
želja i potreba, a ono što je neophodno jeste i -- radoznalost.
Radoznalost da proverimo da li su naše reakcije u skladu sa situacijom,
da dođemo do pravih podataka, do autentičnih emocija i sopstvenih
potreba. Mi smo ti koji donosimo odluke o sebi, a samim tim smo i
odgovorni za sebe, te je naša i odgovornost da dođemo do svega gore
navedenog i time se pomerimo korak dalje na kontinuumu razvoja. A ono
što je najvažnije, mi smo ti koji ćemo osetiti zadovoljstvo kada svojim
snagama učinimo neku promenu, kada preispitamo stare obrasce ili stanemo
na put višegeneracijskim neadekvatnim ponašanjima. Mi smo ti koji ćemo
uživati blagodeti srećnijeg, zadovoljnijeg i autentičnijeg življenja,
bilo to uz pomoć stručnog lica ili samostalno!

Vanja Tripković
Copied