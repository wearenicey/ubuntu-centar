---
title: Praznični bluz - Kada praznici nisu najlepši period godine
category: emocije
# ovo je i meta desc
excerpt: Bilo da su prijatne ili neprijatne, bilo da traju vrlo kratko ili duže, naše emocije su ogroman izvor informacija.
created: 2021-12-30
date: 2021.12.30
image: praznicna-depresija.jpg
imageTwo:
  path: /praznicna-depresija.jpg
  alt: "praznična depesija"
image_caption: Photo by Josh Spires on Unsplash
author: author1
featured: false
pocetna: false
path: praznicni-bluz-kada-praznici-nisu-najlepsi-deo-godine
name: Aloo
metaDesc: "Razlozi za prazničnu depresiju i načini kako da je savladamo. Sami ili psihoterapijom"
---


Kada padne prvi sneg i ulice zasijaju od praznične dekoracije, svuda vidimo reklame sa srećnim porodicama koje razmenjuju poklone, čujemo praznične pesme, osećamo miris kuvanog vina i tople čokolade, sva naša čula su probuđena. Okruženje kao da nas poziva da budemo uzbuđeni i veseli, međutim, ovaj period godine može probuditi i mnoga kompleksna osećanja i sećanja.

Brojni su razlozi zbog kojih se ljudi mogu osećati „loše“ u prazničnom periodu, a evo nekih od njih:

- **Praznici nas podsećaju na drage osobe koje su preminule i trenutke provedene s njima**. Iako je prisećanje na lepe trenutke provedene sa dragim ljudima kojih više nema često prijatno iskustvo, u prazničnom periodu ono može biti veoma bolno. Kada smo okruženi ljudima koji se vole, smeju, grle, a nama nedostaje neko ko je bio blizak, možemo se osetiti tužno, usamljeno, pa čak i ljuto.
- **Podsećanje na traumatične uspomene iz detinjstva i ponovno aktiviranje starih obrazaca**. U toku praznika često postoji pritisak da provodimo više vremena s roditeljima i drugim članovima porodice. Ako imamo nerazrešene konflikte s njima, uspomene na događaje iz detinjstva koji nam još uvek pričinjavaju bol, različite vrednosti i uverenja, provođenje vremena sa porodicom može izazvati intenzivan **stres**, pa i simptome **anksioznosti** poput brige, probleme sa stomakom, razdražljivost. Kada provodimo vreme sa primarnom porodicom, a nismo navikli na to, možemo se vratiti na neke stare načine ponašanja koji nam više ne odgovaraju i ne prijaju.
- **Poređenje naših okolnosti sa okolnostima drugih**. U prazničnom periodu okruženi smo reklamama, podsticajima da iskažemo svoji ljubav kroz kupovinu baš „savršenog“ poklona, društvene mreže su prepune fotografija nasmejanih influensera koji uživaju u skupoj hrani i koktelima… A mi se možda nalazimo u teškoj finansijskoj situaciji i ovakvi sadržaji izazivaju osećaj neadekvatnosti, stida i frustriranosti. 

Bilo da se osećamo frustrirano, usamljeno, anksiozno, tužno, važno je znati da nismo sami u tome, o čemu svedoči podatak da se u prazničnom periodu povećava broj osoba koje se obraćaju za podršku **psihoterapeuta**. 

Postoji mnogo načina kako možemo pomoći sebi i olakšati, pa čak i ulepšati praznike. To može biti dogovor sa osobom od poverenja da je možemo pozvati ako se osetimo usamljeno ili isfrustrirano, pravljenje jasnog plana aktivnosti koje nam pomažu da se umirimo pre nego što odemo u posetu roditeljima ili na tu žurku, ali i briga o sebi na najosnovnijem nivou – redovan san i obroci. 


Tanja Adamović Davies
