---
title: Šta je anksioznost?
category: anksioznost-i-anksiozni-poremecaji
# ovo je i meta desc
excerpt: Anksioznost bismo najbolje mogli opisati kao osećaj napetosti i strepnje. To je prirodan odgovor na ono što percipiramo kao potencijalnu opasnost.
created: 2021-11-25
date: 2021.11.25
image: anksioznost.jpg
imageTwo:
  path: /anksioznost.jpg
  alt: "anksioznost"
image_caption: Photo by Josh Spires on Unsplash
author: author1
featured: false
pocetna: false
path: sta-je-aksioznost
name: Aloo
metaDesc: "Anksioznost kao osećaj napetosti i strepnje. To je odgovor na ono što osećamo kao potencijalnu opasnost."
---

Anksioznost bismo najbolje mogli opisati kao osećaj napetosti i strepnje. To je prirodan odgovor na ono što percipiramo kao potencijalnu opasnost. Anksioznost se najčešće povezuje sa strahom od budućnosti, ili života u celosti. U pitanju je, međutim, doživljaj da nemamo kapacitete da se nosimo sa stvarima koje nam se događaju. Može se javiti kao posledica trenutnog stresa, trauma, okolnosti koje smo proživeli u detinjstvu, potiskivanja osećanja, iskrivljenih uverenja, nedostatka asertivnosti...

## Mnoga lica anksioznosti

Postoje različiti tipovi ispoljavanja anksioznosti, koji se razlikuju po situacijama u kojima se javljaju: generalizovana anksioznost, socijalna anksioznost, [panični napadi](/blog/panicni-napadi/sta-su-panicni-napadi-zbog-cega-nastaju/), fobije, opsesivno-kompulzivni poremećaj. Ovo su neke od mogućih manifestacija anksioznosti, a u ovom tekstu ćemo se osvrnuti prvenstveno na socijalnu anksioznost, njene uzroke i načine na koje možemo da je prevaziđemo.

## Socijalna anksioznost

Ono po čemu je socijalna anksioznost specifična je strah od društvenih situacija koje nisu poznate i gde postoji mogućnost da će osoba biti procenjivana od strane drugih. To može biti bilo koja situacija gde će osoba biti u centru pažnje: javni nastup, upoznavanja novih ljudi i potencijalnih partnera, odlasci na žurke, polaganje ispita, razgovori za posao, poslovni sastanci i slično. Tada se najčešće javljaju i fizički simptomi poput: stomačne nervoze, crvenila u licu, preznojavanja, podrhtavanja tela i glasa, ubrazanog rada srca i kratkog daha. Ono što uzrokuje socijalnu anksioznost su misli ili iracionalna uverenja o određenim situacijama. Na primer: da će drugi primetiti da ste nervozni, da možete izazvati drugima određenu neprijatnost svojim prisustvom, da će vas percipirati ili etiketirati na određen način i da ćete biti poniženi. Kao posledice se često javljaju izbegavanje situacija, smanjivanje kontakata i narušavanje kvaliteta društvenog života. Takođe, izbegavanje može da vas spreči da postignete ciljeve kojima težite i oblikujete vreme onako kako želite.

## Suočavanje sa strahovima

Ukoliko ne želite da dozvolite da socijalna anksioznost remeti kvalitet vašeg života, suočite se sa svojim strahovima. Međutim, potrebno je da budete strpljivi i nežni prema sebi. To je proces koji zahteva vreme. Nemojte započeti proces vašim najvećim strahom, već krenite korak po korak.
Za početak probajte da zapisujete misli koje se javljaju u vama uznemirujućim situacijama. Preispitajte ta uverenja sa distance i probajte da ih dovedete u pitanje. U socijalnim sitacijama, obratite pažnju na to što se dešava oko vas, budite prisutni umom i telom. Umesto što ste fokusirani na to šta će drugi misliti o vama i na vaše telesne senzacije, pokušajte da pažljivo slušate i zapažate. Vežbe disanja i opuštanja mogu biti od velike koristi. To su vežbe koje je potrebno primenjivati na dnevnom nivou, ne samo u određenim situacijama. Jednom kada naše telo zapamti tehnike opuštanja, ono će samo prepoznati momenat napetosti, a zatim i šta je to potrebno da biste se oslobodili te teskobe.
Radite na sebi i jačajte svoje samopouzdanje.
Ukoliko vam je teško da se sami suočite sa svojim strahovima, možete se odlučiti za psihološko savetovanje.

Tijana Stojšić
