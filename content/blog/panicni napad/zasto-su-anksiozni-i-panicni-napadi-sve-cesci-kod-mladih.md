---
title: Zašto su anksiozni i panični napadi sve češći kod mladih? 
category: panicni-napadi
# ovo je i meta desc
excerpt: Mladi su danas kako, zbog pandemije Covid 19, tako i zbog stila života, društvenih mreža, povećane konzumacije alkohola, narkotika i duvana, podložniji anksioznosti paničnim napadima i depresivnosti od ostalih kategorija stanovništva.
created: 2022-06-17
date: 2022.06.17
image: zasto-su-anksiozni-i-panicni-napadi-sve-cesci-kod-mladih.jpg
imageTwo:
  path: /zasto-su-anksiozni-i-panicni-napadi-sve-cesci-kod-mladih.jpg
  alt: "anksioznost kod mladih"
image_caption: Photo by Josh Spires on Unsplash
author: author1
featured: false
pocetna: false
path: zasto-su-anksiozni-i-panicni-napadi-sve-cesci-kod-mladih
name: Aloo
metaDesc: "Ovaj članak istražuje pitanje anksioznosti i napada panike među mladim ljudima, kako se prepoznaju, njihove uzroke, prevenciju i moguće tretmane."
---

## Na uzorku od 1021 mladih osoba, više od dve trećine ispitanika – 68,5 odsto ima anksioznost i 51,9 odsto ima simptome umerene ili teške depresije“
[Izvor: Krovna Organizacija Mladih Srbije (KOMS)](https://koms.rs/2021/12/24/objavljeni-rezultati-istrazivanja-zdravlje-mladih-polozaj-i-potrebe-mladih-u-republici-srbiji/)

Zbog sve većeg broja klijenata, posebno mlađih, koji se javljaju zbog problema sa anksioznošću i
paničnim napadima odlučila sam da napišem neke od ključnih stvari koje su važne u
prepoznavanju, razumevanju i savladavanju simptoma anksioznosti i panike. U današnjem tekstu
akcenat će biti na prepoznavanju simptoma, kao i na tome koje su osobe podložnije ovom
problemu.

Mladi su danas kako, zbog pandemije Covid 19, tako i zbog stila života, društvenih mreža,
povećane konzumacije alkohola, narkotika i duvana, podložniji anksioznosti, paničnim napadima
i depresivnosti od ostalih kategorija stanovništva.

Telesni simptomi koji obeležavaju stanje panike su znaci uzbuđenosti autonomnog
(vegetativnog) nervnog sistema i potrebno je da ih bude najmanje 4 od sledećih znakova, i to
više puta u toku mesec dana:

- Gubljenje daha
- Vrtoglavica, osećaj nesigurnosti ili nesvestice
- Podrhtavanje ili drhtavica
- Ubrzan rad srca (tahikardija), pritisak u predelu srca
- Preznojavanje
- Gušenje
- Mučnina ili abdominalne tegobe
- Depersonalizacija ili derealizacija
- Utrnuće ili žmarci (parestezije)
- Talasi jeze
- Bol u grudima
- Strah od smrti, ludila, gubitka kontrole


**Šta je razlog porasta anksioznosti kod adolescenata, odnosno napada panike?**

- **Neodlučnost** kao i **preterana sklonost analizama** su osobine koje nalazim kod mladih
ljudi, posebno u dobi između 15 i 25 godina. Neodlučnost i **neasertivnost**, odnosno
nemogućnost da jasno iskomuniciraju šta žele, a šta ne, praćena je teškoćom da se toleriše
bes. **Bes i frustracija** takođe mogu biti faktori koji izazivaju napad panike.
- Roditelji danas, sve češće, imaju visok stepen zaštite ka detetu, još od ranog doba, što
kasnije dovodi do osećaja nesigurnosti tinejdžera da samostalno funkcioniše u svetu
odraslih, odnosno da se nosi sa svakodnevnim situacijama. Tada može doći do snažnog osećaja neadekvatnosti, zatim smanjenog i poljuljanog samopouzdanja, koje dalje vodi ka
povlačenju, strahu, anksioznosti, a često i do paničnih napada. Panični poremećaj je često
praćen agorafobijom koja se definiše kao strah od većeg broja mesta ili situacija, koje se
izbegavaju, a strah je najčešća posledica očekivanja da se u tim situacijama dogode
panični napadi ili telesni simptomi straha. Agorafobija je dakle, najčešće posledica
paničnog napada, odnosno komplikacija paničnog poremećaja.
- Pritisak i očekivanja društva su, čini se, veći nego ikada. Samim tim, sve je teže i
suočavanje sa svetom odraslih. Postoje očekivanja da se mora biti uspešan u svim
oblastima. **Društvene mreže** bude kod mladih potrebu za stvaranjem slike o uspešnosti,
savršenosti, izuzetnosti i fizičkoj lepoti. Tako do mladih ljudi dopire mnoštvo informacija
o životima drugih, koje su poluistinite ili potpuno neistinite, ali stvaraju tenziju i pritisak,
nameću neku vrstu standarda u ponašanju i izgledu, zbog čega se javljaju strah od
neuspeha, stalno preispitivanje svojih sposobnosti i vrednosti.

**Mediji i “bombardovanje” lošim vestima**

Sigurno je da vesti koje slušamo svakodnevno utiču na psihičko stanje. Većina adolescenata
strahuje za egzistenciju i postoji utisak da je budućnost neizvesna i turbulentna, a takvo osećanje
pojačava i dovodi u fokus sadržaj medija koji neretko bude preplavljujuć. Ipak, pojavi
anksioznih stanja uglavnom prethodi čitav splet bioloških, psiholoških, socioekonomskih,
genetskih i ličnih predispozicija. Vrlo često postoji više faktora, a stres može da bude samo "okidač".

Strahovi se uče i prenose sa roditelja na dete, tako da je veća verovatnoća da ukoliko neko od
roditelja/staratelja ima anksioznih tegoba ili je preplašen, da i dete ima povišenu mogućnost da
doživi iste simptome i stanja.

**Prevencija**

Nekada su genetski faktori i/ili porodični odnosi faktor nastajanja anksioznih i paničnih napada,
nekada su to uticaj društva i sredine, ali dobra vest je da se panični napad može prevenirati.
Pružiti podršku mladim osobama od adolescencije pa nadalje u vidu dostupnosti psihoterapije,
podizanja svesti o važnosti mentalne higijene kroz savetovališta za mlade i edukacije su od
izuzetnog značaja. Značajni su bliski odnosi sa roditeljima i odnosi uzajamnog poverenja, kako
bi se svi problemi rešili u krugu porodice. Takođe, vrlo je važno da dete ima zdrav način života i
fizičku aktivnost bilo koje vrste. Kada sve to ne postoji, dešava se da deca traže utehu na
društvenim mrežama, gde se adolescenti angažuju da dokažu da su i oni lepi, uspešni, pametni i
vredni pažnje.

Vežbe relaksacije, duboko i plitko disanje, izuzetno su bitne u borbi protiv anksioznosti, a lako
se izvode i trebalo bi da ih adolescent primenjuje u slobodnim trenucima ili u krajnjem slučaju
kada do paničnog i nelagodnog stanja dođe. Pravilna ishrana i fizička aktivnost pomažu da
stresne trenutke prevaziđemo lakše i brže. Tokom Vašeg oporavka od anksioznosti/paničnih
napada razvićete veći stepen samopouzdanja, svesnosti, ali i optimističniji i vedriji pogled na
život. Oporavak od ovih tegoba ne uključuje samo terapiju medikamentima, iako je ona ponekad
deo terapije, već je mnogo važnija psihoterapija, razgovor sa [psihologom ili psihoterapeutom](/blog/psihoterapija/razlika-izmedju-psihologa-psihijatra-i-psihoterapeuta/), gde ćete mnogo bolje razumeti simptome i razloge svojih napada i dobiti jasniju sliku o tome kroz šta tačno prolazi Vaš organizam tokom anksioznosti i paničnih napada.


Ivana Zeljković
