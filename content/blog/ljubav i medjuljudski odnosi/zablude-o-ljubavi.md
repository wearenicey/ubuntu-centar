---
title: Zablude o ljubavi
category: ljubav-i-medjuljudski-odnosi
# ovo je i meta desc
excerpt: Zablude o ljubavi su uverenja koja mnogi od nas imaju o partnerskim odnosima, a koja nas sprečavaju da donesemo pametne odluke u ljubavi.
created: 2022-08-05
date: 2022.08.05
image: zablude-o-ljubavi.jpg
imageTwo:
  path: /zablude-o-ljubavi.jpg
  alt: "Zablude o ljubavi"
image_caption: Photo by Khamkeo Vilaysing on Unsplash
author: author1
featured: false
pocetna: true
path: zablude-o-ljubavi
name: Aloo
metaDesc: "Zablude o ljubavi su uverenja koja mnogi od nas imaju o partnerskim odnosima, a koja nas sprečavaju da donesemo pametne odluke u ljubavi."
---


Zablude o ljubavi su uverenja koja mnogi od nas imaju o partnerskim
odnosima, a koja nas sprečavaju da donesemo pametne odluke u ljubavi,
zbog kojih često ljubavlju nazivamo i one odnose koji nemaju veze sa
njom. Uverenja koja nam nekad donose patnju i bol, ali i sputavaju nas u
ostvarivanju autentično bliskog odnosa. Neke od zabluda o ljubavi mi smo
oformili često kroz sadržaje kojima smo bili izloženi, gledajući
filmove, čitajući ljubavne romane ili iz primera koje smo posmatrali, a
koji su bili neadekvatni.

Svesno ili nesvesno, odluke koje donosimo o vezi zasnivamo na netačnim
uverenjima, odnosno zabludama. Hteli mi to da priznamo ili ne, uticaj je
primetan kod većine nas. Neke od zabluda koje u manjoj ili većoj meri
utiču na ljubavne odnose koje gradimo su:

1.  Prava ljubav pobeđuje sve
2.  Kada je ljubav prava, prepoznaćete je čim upoznate tu drugu osobu
3.  Na svetu postoji samo jedna prava osoba stvorena za vas
4.  Savršeni partner će vas u potpunosti ispuniti na sve načine
5.  Kada sa nekim doživite snažnu seksualnu hemiju, to mora biti ljubav

## Prava ljubav pobeđuje sve

Za ovu zabludu je karakteristično uverenje da je dovoljno samo da volimo
svog partnera i da će svi problemi biti rešeni. Ova zabluda zasnovana je
na doživljaju da je ljubav dovoljna za uspešan odnos i da nema okolnosti
pod kojima odnos ne bi funkcionisao ako mi volimo partnera i partner
voli nas.

Rečenice koje čujemo od ovih osoba su: *ako dovoljno volim partnera neće
mi smetati što pije, što je trideset godina stariji od mene, što stalno
flertuje sa drugim ženama, što se svađamo oko vaspitavanja dece\...*

Posledice ove zablude mogu biti izbegavanje suočavanja sa problemom ili
čak i neuviđanje problema. Osobe imaju jako uverenje da će ljubav
pobediti sve prepreke i nesuglasice, i često i ne rešavaju probleme.
Pored toga, mogu verovati da je potrebno samo više i jače voleti
partnera kako bi veza funkcionisala i tako ostajati u neispunjenom
odnosu, ali i konstantno sebi prigovarati za raspad prethodnih veza, uz
izgovore kao što su "Da sam je/ga više volela naša veza bi opstala."

Istina je da ljubav sama po sebi nije dovoljna za uspešnu vezu --
potrebna je kompatibilnost i posvećenost, kao i deljenje istih
vrednosti.

## Kada je ljubav prava, prepoznaćete je čim upoznate tu drugu osobu

Često očekujemo da nam se dogodi "ljubav na prvi pogled", da nas neko
"obori sa nogu", da nam "zaklecaju kolena" i sve što nije slično tome ne
doživljavamo kao ljubav. Rizik od započinjanja veze na osnovu ovakvog
emocionalnog naboja ili hemije jeste što možete zbog uverenja da je to
baš prava ljubav zanemariti ostale aspekte odnosa i propustiti da ih
preispitate.

Pored toga, zbog ovog uverenja partneri često mogu da ne primećuju ili
zanemaruju one odnose koji ne počinju na spektakularana način i da ih ne
doživljavaju kao ljubav. Može se desiti da očekuju da ljubav počinje na
neobičan, čudan način, poput onih u filmovima, što nikako nije uvek
istina. Ono što se zaista desi kod osobe koja postane "opčinjena" drugom
jeste da je verovatno u pitanju samo požuda ili zanesenost predstavom o
osobi, bez pravog poznavanja osobe i uspostavljanja bliskosti. Često
čujemo od osoba da im je neki odnos previše miran da bi bio odnos, da im
je takav partner dosadan, što su sve uverenja koja je potrebno
preispitati.

Neophodno je da osvestite da je za izgradnju zdrave veze potreban trud,
ulaganje i vreme, a da je takav odnos pogrešno mešati sa zaljubljenošću
koja nam se događa vrtoglavo brzo i koja sa sobom nosi turbulencije i
toplo-hladno odnose -- sve ono što zrela ljubav nije.

## Na svetu postoji samo jedna prava osoba stvorena za vas

Da je reč o ovoj zabludi prepozanćemo kada čujemo da neko postavlja
pitanje "Da li je on pravi/prava za mene" ili "Da li je on/ona
čovek/žena mog života", a time kao da podrazumevamo da postoji samo
jedna osoba koja je stvorena za nas i čeka da se spojimo baš sa njom.

Posledice koje ima ova zabluda jeste što nas može sputati u započinjanju
nove veze, nakon što se jedna okonča, ili što zbog njenog uticaja možemo
svog trenutnog partnera porediti sa zamišljenim "pravim" partnerom, i
tako propustiti da prepoznamo da je baš ta osoba ona sa kojom možemo da
izgradimo blizak odnos.

Istina koju je potrebno da čujete ako se pronalazite u ovoj zabludi je
da je moguće da doživite pravu ljubav sa više osoba -- dakle, postoje
mnogi potencijalni partneri sa kojima možete da budete srećni.

## Savršeni partner će vas u potpunosti ispuniti na sve načine

Ova zabluda je opasna jer može da vodi u hronično nezadvoljstvo, ali i
do toga da ne stupate u odnos sa potencijalnim partnerom, ili da
raskidate vezu čak i kada nije neophodno, jer vam partner nije idealan.
U pitanju je perfekcionistička pozcija koja retko kad omogućava
ostavrenje ispunjenog i srećnog odnosa, jer nagoni osobu da nastavi da
traži svog savršenog partnera (što je potpuno nemoguće da se dogodi).

Pored toga nosi očekivanja da će partner biti, slično prethodnoj
zabludi, naša idealna polovina, koja će nas u svemu ispunjavati i sa
kojom ćemo imati besprekorno skladan odnos.

Istina je da će pravi partner ispuniti mnoge naše potrebe, ali ne i sve!

## Kada sa nekim doživite snažnu seksualnu hemiju, to mora biti ljubav

Ovo je zabluda koja unosi mnogo patnje i nesporazuma u muško--ženske
odnose, a koja dovodi do toga da jedan partner pogrešno protumači
seksualnu energiju, hemiju i strast koja se događa u odnosu, i poveruje
da je u pitanju ljubav.

Opasna je jer može dovesti do toga da ulazimo u odnose sa
nekompatibilnim ljudima, ali i da i pored toga što nam neko ne odgovara
za vezu ostajemo u odnosu.

Ljudima sa ovom zabludom je potrebno da čuju da odličan seks sa
partnerom ne znači da ga volite, niti da vam je suđeno da budete
zajedno, kao ni to da imate dobru vezu -- dobar seks znači da imate
dobru seksualnu hemiju i da ste kompatibilni ljubavnici. Snažna
privlačnost može da bude osnov za zdravu vezu ali samo ako ste
kompatibilni i na drugim poljima. Ono što možemo da zaključimo je da
dobar seks nema nikakve veze sa pravom ljubavlju, ali voditi ljubav ima.

## Zaključak

Kao što ste imali prilike da vidite iz gore pomenutog, mnogo je
iracionalnih uverenja koja mogu da utiču na kvalitet naših odnosa, kao i
na to da li u odnose ulazimo ili ne, koga biramo za partnera, iz kojih
motiva i zašto u nekom odnosu koji je disfukncionalan ostajemo. Kao i
uvek kada je u pitanju ljubav imamo posla sa nepreglednim poljem, te je
ovo moj poziv Vama da svesnije razmišljate o odnosima, da preispitujete
svoje obrasce i da budete zainteresovani da se menjate, kako svoja
uverenja tako i ponašanja, obrasce i navike, a prvi korak mogao bi biti
upravo taj da promislite o ovim zabludama i o tome u kojoj meri i na
koje sve načine se pronalazite u njima.

Anđela Lekov
